# Lezione 24
### Somma e Intersezione di Sottospazi
Sia $V$ uno spazio vettoriale, e $U$ e $W$ suoi sottospazi. Possiamo allora costruire:
- Il sottospazio di intersezione $U\cap W;$
- Il sottospazio somma $U+W=\{u+w|u\in U,w\in W \}.$
Ovviamente in entrambi i casi bisogna controllare che si tratti effettivamente di sottospazi. 
###### Dimostrazione - L'intersezione di due sottospazi è un sottospazio
Siano $u,w\in U,W,$ allora: $$u,w\in U,W\implies u+w \in U,W\implies u+w \in U\cap W$$Inoltre, preso un qualsiasi $\lambda\in \mathbb{R}:$ $$\lambda\cdot (u),\lambda\cdot (w)=(\lambda u),(\lambda w)\in U\cap W.$$per cui $U\cap W$ è un sottospazio.
###### Dimostrazione - La somma di due sottospazi è un sottospazio
Siano $u_{1}+w_{1},u_{2}+w_{2}\in U+W,$ allora:$$(u_{1}+w_{1}) +(u_{2}+w_{2})=(u_{1}+u_{2}) +(w_{1}+w_{2})\in U+W$$Inoltre, preso un qualsiasi $\lambda\in \mathbb{R}:$ $$\lambda\cdot (u_{1}+w_{1})=(\lambda u_{1})+(\lambda w_{1})\in U+W.$$per cui $U+W$ è un sottospazio.
###### Osservazione - L'unione insiemistica non è uno spazio
Occorre osservare che in generale l'unione insiemistica $U+W$ non è un sottospazio. Per esempio, se $V=\mathbb{R}^{2}$ e $U$ e $W$ sono due distinte rette per l'origine, $U+W$ non è chiuso rispetto alla somma, per cui non è un sottospazio di $\mathbb{R}^{2}.$
###### Lemma - Unione di basi come sistema di generatori
Un problema naturale è se sia possibile calcolare la dimensione di $U+W$ e $U\cap W$ a partire dalle dimensioni di $U$ e $W.$ Per rispondere ci serve il seguente lemma.

Siano $U,W$ sottospazi dello spazio vettoriale $V.$ Se $\mathcal{B}$ è un **sistema di generatori** di $U$ e $\mathcal{C}$ un **sistema di generatori** di $W,$ allora $\mathcal{B}\cup\mathcal{C}$ è un sistema di generatori di $U+W.$

Dimostrazione:
Ogni elemento di $U$ (rispettivamente, $W$) è combinazione lineare di vettori di $\mathcal{B}$ (rispettivamente $\mathcal{C}$). Quindi il generico elemento di $U+W$ si scrive come somma di una combinazione lineare di vettori di $\mathcal{B}$ e di una combinazione lineare di vettori di $\mathcal{C},$ ovvero come combinazione lineare di vettori di $\mathcal{B}\cup \mathcal{C}.$

Osservazione: Se $\mathcal{B}$ e $\mathcal{C}$  sono **basi** rispettivamente di $U$ e di $W,$ non è detto che $\mathcal{B}\cup\mathcal{C}$ sia una base di $U+W,$ in quanto i vettori di $\mathcal{B}\cup\mathcal{C}$ potrebbero essere linearmente dipendenti.

La differenza fra $\text{dim}U+\text{dim}V$ e $\text{dim}(U+W)$ è data dalla dimensione dell'intersezione. Questo è il contenuto dell'importante **Teorema di Grassmann.**
#### Teorema di Grassmann
siano $U$ e $W$ sottospazi di uno spazio vettoriale di dimensione finita $V.$ Allora $\text{dim}(U+W)+\text{dim}(U\cap W)=\text{dim}U+\text{dim}W.$
###### Dimostrazione
Sia $\{v_{1},...,v_{p} \}$ una base di $U\cap W,$ dove $p=\text{dim}(U\cap W).$ Usando il [[2023-11-22#Teorema del Completamento|Teorema del Completamento]] possiamo completarla in $U$ a una base $\{v_{1},...,v_{p},u_{p+1},...,u_{r} \}$ di $U,$ con $r=\text{dim}U,$ e in $W$ a una base $\{v_{1},...,v_{p},w_{p+1},...,w_{s} \}$ di $W,$ dove $s=\text{dim}W.$

ci basta quindi provare che $\mathcal{B}=\{v_{1},...,v_{p},u_{p+1},...,u_{r} ,w_{p+1},...,w_{s}\}$ è una base di $U+W:$ infatti, in tal caso avremo $$\begin{align}& \text{dim}(U+W)=p+(r-p)+(s-p)=\\ & r+s-p=\text{dim}U+\text{dim}W-\text{dim}(U\cap W). \end{align}$$Grazie al lemma visto prima, sappiamo che $\mathcal{B}$ è un sistema di generatori di $U+W;$

Ora, dobbiamo dimostrare che i vettori di $\mathcal{B}=\{v_{1},...,v_{p},u_{p+1},...,u_{r} ,w_{p+1},...,w_{s}\}$ sono linearmente indipendenti. Supponiamo allora che $$\alpha_{1}v_{1}+...+\alpha_{p}v_{p}+\beta_{p+1}u_{p+1}+...+\beta_{r}u_{r}+\gamma_{p+1}u_{p+1}+...+\gamma_{s}u_{s}=O;\quad (\star )$$dobbiamo provare che tutti gli $\alpha_{i},\beta_{j},\gamma_{k}$ sono zero. Consideriamo quindi i tre vettori:$$\begin{align}&v=\alpha_{1}v_{1}+...+\alpha_{p}v_{p}\in U\cap W,\\ &u=\beta_{p+1}u_{p+1}+...+\beta_{r}u_{r}\in U.\\ &w=\gamma_{p+1}w_{p+1}+...+\gamma_{s}w_{s}\in W.\end{align}$$L'ipotesi è che $v+u+w=O.$ Questo implica che $w=-u-v\in U,$ in quanto $u\in U$ e $v\in U\cap W\subseteq U.$ Ne segue quindi che $w\in U\cap W,$ per cui si deve poter scrivere come combinazione lineare dei $v_{j},$ ad esempio: $\delta_{1}v_{1}+...+\delta_{p}v_{p}.$ Grazie alla definizione di $w$ si ha $\gamma_{p+1}w_{p+1}+...+\gamma_{s}w_{s}=\delta_{1}v_{1}+...+\delta_{p}v_{p};$ essendo i vettori $v_{1},...v_{p},w_{p+1},...w_{s}$ linearmente indipendenti, ciò implica che $\gamma_{p+1}=...=\gamma_{s}=...=\delta_{1}=...=\delta_{p}=0.$ 

Ricordando $(\star),$ deduciamo che  $\alpha_{1}v_{1}+...+\alpha_{p}v_{p}+\beta_{p+1}u_{p+1}+...+\beta_{r}u_{r}=O,$ e l'indipendenza lineare di $v_{1},...,v_{p},u_{p+1},...,u_{r}$ implica che $\alpha_{1}=...=\alpha_{p}=\beta_{p+1}=...=\beta_{r}=0.\quad\square$ 
###### Osservazione - Base di $U+W$
Per trovare una base di $U+W,$ basta unire una base di $U$ a una di $W,$ e poi estrarre un insieme massimale di vettori linearmente indipendenti. Se $U$ e $W$ sono sottospazio di uno spazio vettoriale $V$ tali che $U\cap W=\{O \},$ il teorema di Grassmann ci dice che $\text{dim}(U+W)=\text{dim}(U)+\text{dim}(W).$ In questo caso scriveremo $U\oplus W$ e diremo che $U\oplus W$ è la somma diretta di $U$ e $W.$
##### Sottospazi Supplementari
Due sottospazi $U$ e $W$ di uno spazio vettoriale $V$ si dicono supplementari (e l'uno un supplementare dell'altro) se $V=U\oplus W.$ Questa è una situazione importante, perché in questo caso ogni vettore di $V$ si scrive in modo unico come somma di un vettore $U$ e di uno di $W.$

Siano $U$ e $W$ due sottospazi di uno spazio vettoriale $V$ tali che $U\cap W=\{O \},$ e prendiamo $u_{1},u_{2}\in U$ e $w_{1},w_{2}\in W.$ Allora $u_{1}+w_{1}=u_{2}+w_{2}$ se e solo se $u_{1}=u_{2}$ e $w_{1}=w_{2}.$

Dimostrazione:
Infatti $u_{1}+w_{1}=u_{2}+w_{2}$ implica $u_{1}-u_{2}=w_{2}-w_{1}\in U\cap W;$ la tesi segue allora da $U\cap W=\{O \}.$ I supplementari esistono sempre.

Ogni sottospazio $U$ di uno spazio vettoriale $V$ di dimensione finita ha un supplementare.

Dimostrazione:
Sia $\{u_{1},...,u_{p} \}$ una base di $U;$ completiamola a una base $\{u_{1},...,u_{p},w_{p+1},...,w_{n} \}$ di $V$ e poniamo $W=Span(w_{p+1},...,w_{n}).$ Chiaramente si ha $V=U+W;$ quindi ci rimane solo da dimostrare che $U\cap W=\{O \}.$ Ma $\text{dim}(U)=p$ e $\text{dim}(W)=n-p$ per costruzione; Grazie al teorema di Grassmann sappiamo che $$\text{dim}(U\cap W)=\text{dim}(U)+\text{dim}(W)-\text{dim(U+W)}=p+(n-p)-n=0,$$ da cui $U\cap W = \{O \}.$
