# Lezione 20
# Algebra Lineare
## Sistemi Lineari
Consideriamo il caso di un'equazione di primo grado in una sola incognita: $ax=b.$ Se $a\ne0,$ l'equazione ammette un unica soluzione $x=\frac{b}{a}.$ Se $a=0$ e $b\ne0$ l'equazione non ha nessuna soluzione. Se $a=0$ e $b=0$ l'equazione ha infinite soluzioni (qualunque valore in $\mathbb{R}$ la soddisfa).
###### Esempio - Sistema lineare con una sola soluzione
Studiamo il sistema lineare di tre equazioni in tre incognite:$$\begin{cases}x_{1}-2x_{2}+x_{3}=1 \\x_{1}-x_{2}+4x_{3}=2 \\ x_{1}-2x_{2}+2x_{3}=3\end{cases}$$Per risolverlo, eseguiamo la sottrazione tra la terza riga e la prima $(1),$ e la sottrazione tra la seconda e la prima $(2):$ $$\stackrel{(1)}{\implies}\begin{cases} x_{1}-2x_{2}+x_{3}=1\\ x_{1}-x_{2}+4x_{3}=2 \\ x_{3}=2\end{cases} \stackrel{(2)}{\implies} \begin{cases} x_{1}-2x_{2}+x_{3}=1\\ x_{2}+3x_{3}=1 \\ x_{3}=2\end{cases}\implies\begin{cases} x_{1}=-11 \\ x_{2}=-5 \\ x_{3}=2\end{cases}$$Come possiamo notare, questa è l'unica soluzione del nostro sistema.
###### Esempio - Sistema lineare senza soluzioni
Studiamo il sistema lineare di tre equazioni in tre incognite: $$\begin{cases}x_{1}-2x_{2}+x_{3}=1 \\x_{1}-2x_{2}+4x_{3}=2 \\ x_{1}-2x_{2}+2x_{3}=3\end{cases}\stackrel{(1)(2)}{\implies}\begin{cases} x_{1}-2x_{2}+x_{3}=1 \\ 3x_{3}=1 \\x_{3}=2\end{cases}$$Qui c'è un problema, ovvero che $x_{3}$ è uguale sia a $\frac{1}{3}$ che a $2,$ quindi il sistema non ha soluzione.
###### Esempio - Sistema lineare con infinite soluzioni
Studiamo il sistema lineare di tre equazioni in tre incognite:$$\begin{cases}x_{1}-2x_{2}+x_{3}=1 \\x_{1}-2x_{2}+4x_{3}=7 \\ x_{1}-2x_{2}+2x_{3}=3\end{cases}\stackrel{(1)}{\implies}\begin{cases} x_{1}-2x_{2}+x_{3}=1 \\ 3x_{3}=6 \\x_{3}=2\end{cases}$$Questa volta la seconda e la terza equazione affermano che $x_{3}=2,$ però non ci viene fornita nessuna specifica su $x_{2},$ che quindi viene definita *libera* e può assumere qualsiasi valore.
Ponendo $x_{2}=t,$ avremo:$$\begin{cases}x_{1}=-1+2t \\x_{2}=t \\x_{3}=2 \end{cases}$$Qui il sistema ha infinite soluzioni, una per ogni valore $t\in \mathbb{R}.$ Le soluzioni sono descritte da $$\left| \begin{array}{c} x_{1} \\ x_{2} \\ x_{3} \\ \end{array} \right| = \left| \begin{array}{c} -1 \\ 0 \\ 2 \\ \end{array} \right| + t \left| \begin{array}{c} 2 \\ 1 \\ 0 \end{array} \right|$$che è l'equazione parametrica di una retta nello spazio. Quindi è possibile dire che il sistema ammette una **retta** di soluzioni.

### Sistemi lineari di $m$ equazioni in $n$ incognite
La forma generale di un sistema lineare di $m$ equazioni in $n$ incognite è $$\begin{cases} a_{11}x_{1}+...+a_{1n}x_{n}=b_{1}, \\ \vdots \\ a_{m}x_{1}+...+a_{mn}x_{n}=b_{n}\end{cases}$$Il numero $n$ delle incognite è anche detto **ordine** del sistema. I numeri $a_{11},...a_{mn}$ sono i coefficienti del sistema, e solitamente sono raccolti in una tabella di numeri, la **matrice dei coefficienti**: $$A=\begin{vmatrix} a_{11} &\dots& a_{1n}  \\ \vdots & \ddots & \vdots \\ a_{m1} &\dots& a_{mn}\end{vmatrix}$$I numeri $b_{1},...,b_{m}$ sono i *termini noti* usualmente sono raccolti in una colonna $b$ (chiamato **vettore** dei termini noti). Abbiamo anche il vettore delle incognite: $$b=\begin{vmatrix} b_{1} \\ \vdots \\ b_{m}\end{vmatrix},\quad x=\begin{vmatrix}x_{1} \\ \vdots \\ x_{n}\end{vmatrix}.$$
La tabella dei numeri:$$A=\begin{vmatrix} a_{11} &\dots& a_{1n}  & b_{1}\\ \vdots & \ddots & \vdots & \vdots\\ a_{m1} &\dots& a_{mn}& b_{m}\end{vmatrix}$$è detta **matrice completa** del sistema. Per indicare il sistema spesso si scrive $Ax=b.$

###### Definizione 1 - Matrice e Soluzioni.
Una matrice con $m$ righe e $n$ colonne è una tabella rettangolare di numeri con $m$ righe e $n$ colonne. L'insieme delle matrici a coefficienti reali è indicato con $M_{m,n}(\mathbb{R}).$ Se invece i coefficienti sono in un campo $\mathbb{K},$ scriveremo $M_{m,n}(\mathbb{K}).$ A volte la matrice viene indicata anche con $A=(a_{ij}),$ dove $a_{ij}$ è l'elemento (o il coefficiente) che si trova in posizione $(i,j)$ nella matrice $A$ (in particolare $i$ è l'indice di riga, $j$ è l'indice di colonna).

Una soluzione di un sistema è una $n$-upla ($v_{1},...,v_{n}$) di numeri che sostituiti ordinatamente alle incognite $x_{1},...,x_{n}$ soddisfano le equazioni del sistema, che viene definito **compatibile** se ammette almeno una soluzione.
###### Definizione 2 - Matrice quadrata, matrice diagonale, diagonale superiore/inferiore
Una **matrice quadrata** è una matrice che ha lo stesso numero di righe e colonne. Una matrice quadrata $n\times n$ è detta *di ordine* $n.$ Una matrice quadrata è definita **diagonale $(1)$** se tutti gli elementi al di fuori della diagonale (ovvero la diagonale principale, con tutti gli elementi $a_{ij}$ tali che $i=j$) sono nulli. Se sono nulli solamente gli elementi sotto la diagonale viene definita **triangolare superiore $(2)$**. Se sono nulli solamente gli elementi sopra la diagonale viene definita **triangolare inferiore $(3)$.**
$$\stackrel{(1)}{}\begin{vmatrix}0&0&0 \\ 0&-2&0 \\ 0&0&3\pi^{2}\end{vmatrix},\stackrel{(2)}{}\begin{vmatrix}4&0&\pi \\ 0&6\sqrt{2}&27 \\ 0&0&0\end{vmatrix},\stackrel{(3)}{}\begin{vmatrix}0&0&0 \\ 2/3&0&0 \\ e+1&2/3&\sqrt{7}\end{vmatrix}.$$

#### Sistemi Triangolari Superiori
Un **sistema lineare quadrato** (ovvero quando ha tante equazioni quante incognite) si dice **triangolare superiore** se la sua matrice dei coefficienti è *triangolare superiore*.
###### Proposizione - Soluzioni di un sistema triangolare superiore
Un sistema lineare triangolare superiore $Ax=b$ di $n$ equazioni in $n$ incognite ammette una e una sola soluzione se e solo se tutti gli elementi della diagonale principale della matrice $A$ dei coefficienti sono diversi da zero.

Dimostrazione:
		Supponiamo che tutti gli elementi $a_{11},...,a_{nm}$ della diagonale principale di $A$ siano non nulli. In questo caso l'ultima equazione del sistema è della formula $a_{nn}x_{n}=b_{n},$ con $a_{nn}\ne0;$ quindi ammette l'unica soluzione $v_{n}=x_{n}=b_{n}/a_{nn}.$ Sostituendo $v_{n}$ nella penultima equazione otteniamo: $$\begin{gather}a_{n-1,n-1}x_{n-1}+a_{n-1,n}x_{n}=b_{n-1}\\ = \\ a_{n-1,n-1}x_{n-1}+a_{n-1,n}v_{n}=b_{n-1} \\=\\ a_{n-1,n-1}x_{n-1}=b_{n-1}-a_{n-1,n}v_{n}\end{gather}$$che di nuovo ammette un unica soluzione $v_{n-1}.$ Procedendo in questo modo giungiamo fino alla prima equazione, che diventa $a_{11}x_{1}=b_{1}-a_{12}v_{2}-...-a_{1n}v_{n}$ e troviamo nuovamente un unica soluzione $v_{1}.$ In conclusione, la $n$-upla $(v_{1},...,v_{n})$ è l'unica soluzione del sistema.
		
Dimostrazione (Inversa):
		- Supponiamo che ci sia almeno un coefficiente nullo sulla diagonale principale. Bisogna dimostrare che il sistema non ammette o ammette più soluzioni (non una unica). Se non ne contiene abbiamo finito.
		- Supponiamo che ci sia una soluzione $(v_{1},...,v_{n})$ e ne vogliamo costruire un altra. 
		- Sia $k$ il minimo indice per cui $a_{kk}=0;$ in particolare, $a_{11},...,a_{k-1,k-1}\ne0.$
		- Sappiamo che la $k$-esima equazione ha forma: $$a_{kk}x_{k}+a_{k,k+1}x_{k+1}+...a_{kn}x_{n}=b_{k}$$
		- Sostituiamo $(v_{k+1},...,v_{n})$ al posto di $x_{k+1},...,x_{n}$ nella $k$-esima equazione. Ricordando che $a_{kk}=0$ troviamo $$0x_{k}=b_{k}-a_{k,k+1}v_{k+1}-...-a_{kn}v_{n}.$$
		- Siccome abbiamo supposto che il nostro sistema ha almeno una soluzione, si deve per forza avere $b_{k}-a_{k,k+1}v_{k+1}-...-a_{kn}v_{n}=0;$ quindi ogni $x_{k}$ è soluzione dell'equazione precedente.
		- Prendiamo allora $w\ne v_k$ e sostituiamo $w,v_{k+1},...,v_{n}$ al posto di $x_{k},x_{k+1},...,x_{n}$ nelle prime $k-1$ equazioni. Otteniamo così un sistema triangolare di ordine $k-1$ i cui coefficienti sulla diagonale principale sono tutti non nulli. 
		- Questo sistema ammette un'unica soluzione $(u_{1},...,u_{k-1}).$ Ma allora le $n$-uple $(v_{1},...,v_{k-1},v_{k},v_{k+1},...v_{n})$ e $(u_{1},...,u_{k-1},w,v_{k+1},...v_{n})$ sono due soluzioni distinte del nostro sistema.
		
Consideriamo questo sistema: $$\begin{cases}3x-y+2z=3 \\ -y+2z=0 \\ 4z=-4 \end{cases}$$Da cui creiamo le due matrici:$$A=\begin{vmatrix} 3&-1&2\\0&-1&2\\0&0&4\end{vmatrix},\quad b=\begin{vmatrix} 3\\0\\-4\end{vmatrix}$$Dunque il sistema è triangolare superiore con elementi non nulli sulla diagonale principale. 
Per la proposizione precedente il sistema ammette una e una sola soluzione: L'ultima equazione dice che $z=-1;$ sostituendo nella seconda equazione troviamo $y=-2;$ sostituendo nella prima equazione $x$ e $y$ troviamo $x=1.$ Quindi l'unica soluzione è data da $x=1,y=-2,z=-1.$
### Il metodo dell'Eliminazione di Gauss

Due sistemi lineari (anche se non sono quadrati) dello stesso ordine si dicono **equivalenti** se hanno esattamente le stesse soluzioni.
###### Definizione - Combinazione lineare
Se abbiamo due equazioni $\alpha_{1}x_{1}+...+\alpha_{n}x_{n}=\beta$ e $\alpha'_{1}x_{1}+...+\alpha'_{n}x_{n}=\beta',$ viene definita **combinazione lineare** questa equazione: $$h(\alpha_{1}x_{1}+...+\alpha_{n}x_{n})+k(\alpha'_{1}x_{1}+...+\alpha'_{n}x_{n})=h\beta+k\beta'.$$I coefficienti di questa nuova equazione sono $h\alpha_{j}+k\alpha'_{j},$ per $j=1,...,n.$ Sostituendo un'equazione in un sistema lineare con una sua combinazione lineare con coefficienti non nulli le soluzioni del sistema non cambiano.
#### Lemma Fondamentale
Sia $A\underline{x}=\underline{b}$ un sistema lineare contenente le equazioni:$$(\star)\space \alpha_{1}x_{1}+...+\alpha_{n}x_{n}=\beta\quad\text{e}\quad (\star\star )\space \alpha'_{1}x_{1}+...+\alpha'_{n}x_{n}=\beta'.$$Sia $\tilde{A}\underline{x}=\underline{\tilde{b}}$ il sistema lineare ottenuto sostituendo in $A\underline{x}=\underline{b}$ l'equazione:$$(\overline{\star \star})\space h(\alpha_{1}x_{1}+...+\alpha_{n}x_{n})+k(\alpha'_{1}x_{1}+...+\alpha'_{n}x_{n})=h\beta+k\beta'$$al posto dell'equazione $(\star\star),$ dove $h,k\in\mathbb{R}$ sono due numeri reali con $k\ne0.$ Allora i sistemi $A\underline{x}=\underline{b}$ e $\tilde{A}\underline{x}=\underline{\tilde{b}}$  sono *equivalenti*.

In particolare, dobbiamo dimostrare che $\Sigma=\tilde\Sigma.$

Dimostrazione:
	$\Sigma\subseteq\tilde\Sigma:$
		Sia $\Sigma$ l'insieme delle soluzioni di $A\underline{x}=\underline{b},$ con $y\in\Sigma$ una soluzione qualsiasi. Quindi $y$ soddisfa $(\star)$ e $(\star\star):$$$(\star)\space \alpha_{1}y_{1}+...+\alpha_{n}y_{n}-\beta=0\quad\text{e}\quad (\star\star)\space \alpha'_{1}y_{1}+...+\alpha'_{n}y_{n}-\beta'=0.$$
		Adesso, se consideriamo due coefficienti reali $h$ e $k,$ con $k\ne0:$$$\begin{gather} h(\alpha_{1}y_{1}+...+\alpha_{n}y_{n}-\beta)+k(\alpha'_{1}y_{1}+...+\alpha'_{n}y_{n}-\beta')\\ \big\Downarrow\\ h(\alpha_{1}x_{1}+...+\alpha_{n}x_{n})+k(\alpha'_{1}x_{1}+...+\alpha'_{n}x_{n})=h\beta+k\beta'\end{gather}$$otteniamo proprio l'equazione $(\overline{\star\star}).$
		Perciò, se $y$ soddisfa sia $(\star)$ che $(\overline{\star\star}),$ allora $y\in \tilde\Sigma,$ (è soluzione di $\tilde{A}\underline{x}=\underline{\tilde{b}}$) Dato che ciò vale per qualsiasi $y,$ deduciamo che $\Sigma\subseteq\tilde\Sigma.$
	$\tilde\Sigma\subseteq\Sigma:$
		Sia $\tilde\Sigma$ l'insieme delle soluzioni di $\tilde{A}\underline{x}=\underline{\tilde{b}},$ con $z\in\tilde\Sigma$ una soluzione qualsiasi. Quindi $y$ soddisfa $(\star)$ e $(\overline{\star\star}):$$$\begin{gather}(\star)\space \alpha_{1}z_{1}+...+\alpha_{n}z_{n}-\beta=0\quad \\ \text{e}\\\quad(\overline{\star \star})\space h(\alpha_{1}z_{1}+...+\alpha_{n}z_{n})+k(\alpha'_{1}z_{1}+...+\alpha'_{n}z_{n})=h\beta+k\beta'\\ \implies h(\alpha_{1}z_{1}+...+\alpha_{n}z_{n}-\beta)+k(\alpha'_{1}z_{1}+...+\alpha'_{n}z_{n}-\beta') =0\end{gather}$$
		Se notiamo, sostituendo $(\star)$ in $(\overline{\star\star}):$$$h(0)+k(\alpha'_{1}z_{1}+...+\alpha'_{n}z_{n}-\beta')=0\implies\alpha'_{1}z_{1}+...+\alpha'_{n}z_{n}=\beta'$$
		otteniamo proprio l'equaizione $(\star\star).$ 
		Perciò, se $z$ soddisfa sia $(\star)$ che $(\star\star),$ allora $y\in\Sigma,$ (è soluzione di $A\underline{x}=\underline{b}$) Dato che ciò vale per qualsiasi $y,$ deduciamo che $\tilde\Sigma\subseteq\Sigma.$
	Se $\Sigma\subseteq\tilde\Sigma$ e $\tilde\Sigma\subseteq\Sigma$ allora necessariamente $\Sigma=\tilde\Sigma.$ 
#### Teorema di Gauss
Ogni sistema di $n$ equazioni lineari ad $n$ incognite è equivalente ad un sistema triangolare. 

Il metodo di risoluzione di Gauss si basa su un'osservazione del **Lemma Fondamentale**. Infatti, basta applicare un certo numero di volte il Lemma Fondamentale per trasformare un sistema di equazioni lineari in un sistema triangolare che ha le stesse soluzioni di quello originale.

Il procedimento si applica per ogni riga fino alla trasformazione in matrice triangolare superiore, le operazioni elementari che possono essere svolte sono due:
1) Scambiare due righe della matrice (in un sistema se cambio di ordine le equazioni la soluzione rimane la stessa).
2) Posso applicare il *Lemma Fondamentale*: scrivo una riga come somma tra sé stessa ed un'altra.

Il passo $i$-esimo annulla gli elementi sotto la diagonale principale della colonna $i-esima$ della matrice dei coefficienti, producendo nel contempo un numero reale $p_{i},$ l'$i$-esimo *pivot* del sistema.

Partiamo da un sistema quadrato $Ax=b$ di ordine $n,$ dove: $$A=\begin{bmatrix} a_{11}&...&a_{1n}\\ \vdots&\ddots&\vdots\\ a_{n1}&...&a_{nn}\end{bmatrix}b=\begin{vmatrix} b_{1}\\\vdots\\b_{n}\end{vmatrix}$$
- Consideriamo la prima colonna di $A.$ Se contiene solo zeri, poniamo $p_{1}=0$ e passiamo alla seconda colonna. Se invece contiene qualche elemento non nullo, scambiamo se necessario la prima equazione con una delle successive in modo che $a_{11}$ sia diverso da zero. 
- Poniamo $p_{1}=a_{11}$ e sommiamo all'equazione j-esima (per $j=2,...,n$) la prima equazione moltiplicata per $-a_{j1}/p_{1}.$ Otteniamo così un sistema equivalente (grazie al lemma), in cui gli elementi sotto la diagonale principale della prima colonna della matrice dei coefficienti sono tutti nulli.
- Procedendo così giungiamo all'ultima colonna; ponendo infine $p_{n}=a_{nn}$ abbiamo ottenuto un sistema triangolare superiore, equivalente al sistema di partenza, con gli $n$ pivot $p_1,...,p_{n}$ sulla diagonale principale
###### Esempio - Risoluzione di un sistema attraverso l'algoritmo di Gauss
Consideriamo il sistema:$$\begin{cases}x+3y+z-w=1 \\ 3x+9y+4z+w=1 \\ 2x+y+5z+2w=0 \\ y-z-w=2\end{cases}\stackrel{\substack{\text{Trasformiamolo} \\ \text{in matrice}}}{\implies} \begin{bmatrix} 1&3&1&-1\\3&9&4&1\\2&1&5&2\\0&1&-1&-1  \end{bmatrix}\begin{vmatrix} 1\\1\\0\\2\end{vmatrix}$$
Siccome il primo elemento in alto a sinistra della matrice $A$ è diverso da zero, prendiamo $p_{1}=1$ senza aver bisogno di scambiare righe. Fatto ciò, per ottenere gli zeri sotto il pivot, dobbiamo sottrarre alla seconda riga 3 volte la prima e alla terza due volte la prima (alla quarta c'è già uno zero). La matrice quindi diventerà:$$\begin{bmatrix} 1&3&1&-1\\3&9&4&1\\2&1&5&2\\0&1&-1&-1  \end{bmatrix}\begin{vmatrix} 1\\1\\0\\2\end{vmatrix}\stackrel{\substack{R_{2} =R_{2}-3R_{1}\\ R_{3} =R_{3}-2R_{1}}}{\longrightarrow} \begin{bmatrix} 1&3&1&-1\\0&0&1&4\\0&-5&3&4\\0&1&-1&-1  \end{bmatrix}\begin{vmatrix} 1\\-2\\-2\\2\end{vmatrix}$$
Notiamo come nella seconda colonna, sotto la seconda riga ci sono dei termini non nulli, ma l'elemento sulla diagonale principale è zero. Quindi bisogna effettuare uno scambio: possiamo scambiarlo con la terza o la quarta riga.

Supponiamo di scambiare la seconda riga con la quarta: $$\begin{bmatrix} 1&3&1&-1\\0&0&1&4\\0&-5&3&4\\0&1&-1&-1  \end{bmatrix}\begin{vmatrix} 1\\-2\\-2\\2\end{vmatrix}\stackrel{R_{2}\longleftrightarrow R_{4}}{\longrightarrow} \begin{bmatrix} 1&3&1&-1\\0&1&-1&-1\\0&-5&3&4\\0&0&1&4  \end{bmatrix}\begin{vmatrix} 1\\2\\-2\\-2\end{vmatrix}$$e il secondo pivot è $1.$ Per ottenere gli zeri sotto questo pivot è necessario solamente aggiungere 5 volte la prima riga alla terza:$$\begin{bmatrix} 1&3&1&-1\\0&1&-1&-1\\0&-5&3&4\\0&0&1&4  \end{bmatrix}\begin{vmatrix} 1\\2\\-2\\-2\end{vmatrix}\stackrel{R_{3}=R_{3}+5R_{2}}{\longrightarrow} \begin{bmatrix} 1&3&1&-1\\0&1&-1&-1\\0&0&-2&-1\\0&0&1&4  \end{bmatrix}\begin{vmatrix} 1\\2\\8\\-2\end{vmatrix}$$
Il terzo pivot è $-2.$ Per ottenere gli zeri sotto questo pivot è necessario solamente aggiungere $\frac{1}{2}$ della terza riga alla quarta:$$\begin{bmatrix} 1&3&1&-1\\0&1&-1&-1\\0&0&-2&-1\\0&0&1&4  \end{bmatrix}\begin{vmatrix} 1\\2\\8\\-2\end{vmatrix}\stackrel{R_{4}=R_{4}+\frac{1}{2}R_{2}}{\longrightarrow}\begin{bmatrix} 1&3&1&-1\\0&1&-1&-1\\0&0&-2&-1\\0&0&0&7/2\end{bmatrix}\begin{vmatrix} 1\\2\\8\\2\end{vmatrix}$$
Il quarto pivot è $p_4=\frac{7}{2}.$ In conclusione, il nostro sistema è equivalente al sistema triangolare superiore: $$\begin{cases} x+3y+z-w=1 \\ y-z-w=2 \\ -2z-w =8 \\ \frac{7}{2}w =2\end{cases}$$
Risolvendo all'indietro otteniamo $w=\frac{4}{7},$ $z=-\frac{30}{7},$ $y=-\frac{12}{7},$ $x=11.$ Che è la soluzione (unica) del sistema di partenza.

Una matrice quadrata viene definita **non singolare** se tutti i suoi pivot (rispetto ad un'eliminazione di gauss) sono non nulli, altrimenti viene definita **singolare**.